Architettura dell'informazione
==============================

Il nuovo sito per le scuole è il risultato finale di questo progetto e rappresenta la sintesi di tutti gli elementi chiave emersi dall’attività di ricerca svolta. Lo stile che lo contraddistingue è semplice e pulito, in modo da dare maggiore visibilità ai contenuti che una scuola espone. 

Il menù principale è composto da solo quattro voci, che racchiudono l’intera organizzazione scolastica. 

La voce *“Scuola”*, racconta l’istituto dal punto di vista strutturale - organizzativo: qui infatti, trovano spazio le pagine dedicate ai luoghi della scuola, alle strutture organizzative e alle persone, alla sua storia oltre ai documenti che ne descrivono la natura e gli obiettivi. I documenti contrassegnati come “trasparenza” confluiscono anche nell’apposizione sezione dedicata appunto alla trasparenza.

La voce *“Servizi”* rappresenta una significativa novità rispetto agli attuali siti web scolastici, perché valorizza in una sezione dedicata il grande patrimonio di servizi che una scuola da sempre offre ai suoi studenti, alle famiglie, al personale scolastico, ma che non sempre è in grado di descrivere e valorizzare in maniera opportuna.

La voce *“Novità”* è la sezione più dinamica del sito, poiché racchiude le notizie, gli eventi e le circolari che giorno dopo giorno alimentano la vita di una comunità scolastica. Qui inoltre sono visibili i documenti per i quali è previsto un obbligo di visibilità supplementare (albo).

Infine, la voce *“Didattica”* espone l’offerta formativa della scuola, con una descrizione dei percorsi di studio, dei progetti e la possibilità di pubblicare approfondimenti didattici a cura dei docenti e a beneficio di tutti.

Il nuovo modello di sito web spinge il redattore dei contenuti a costruire i contenuti in modo rigoroso e a costruire le giuste relazioni, per esempio creando una relazione tra una struttura scolastica (es. segreteria), i luoghi in cui ha sede e i servizi che offre.

A completamento delle quattro sezioni precedentemente descritte, il nuovo modello propone un’*area personale*, dove il personale scolastico può gestire e aggiornare i contenuti di propria pertinenza e usare alcuni semplici servizi on line come la ricezione di circolari che vengono notificate attraverso il sito e per email ai destinatari definiti. Attraverso link indicati chiaramente, è possibile accedere ad altre area ad accesso riservato, come il registro elettronico.

`Vai all'architettura dell'informazione <https://docs.google.com/spreadsheets/d/1MoayTY05SE4ixtgBsfsdngdrFJf_Z2KNvDkMF3tKfc8/edit?usp=sharing>`__

`Vai alla rappresentazione grafica dell'architettura dell'informazione <https://docs.google.com/drawings/d/1qzpCZrTc1x7IxdQ9WEw_wO0qn-mUk6mIRtSgJlmIz7g/edit>`__
