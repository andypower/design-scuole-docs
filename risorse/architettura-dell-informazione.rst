Architettura dell'informazione
==============================

L’architettura dell’informazione definisce e organizza i contenuti all’interno del sito e rappresenta la guida per la realizzazione delle strutture di front-end e di back-end del sito stesso. In particolare, il `documento di architettura dell’informazione (ODS 337KB) <https://designers.italia.it/files/resources/modelli/scuole/adotta-il-modello-di-sito-scolastico/definisci-architettura-e-contenuti/Architettura-informazione-sito-scuole.ods>`_ contiene indicazioni sulla gerarchia delle pagine di primo e secondo livello, sulle tipologie di contenuto (content type), sui sistemi di navigazione e sulle tassonomie per tutte le aree del sito, ovvero:


  1. la voce “Scuola”, racconta l’istituto dal punto di vista strutturale-organizzativo, con pagine dedicate ai luoghi della scuola, alle strutture organizzative e alle persone, alla sua storia, ai documenti che ne descrivono la natura e gli obiettivi;
  
  2. la voce “Servizi” valorizza in una sezione dedicata il grande patrimonio di servizi che una scuola da sempre offre ai suoi studenti, alle famiglie, al personale scolastico;
  
  3. la voce “Novità” racchiude le notizie, gli eventi e le circolari che giorno dopo giorno alimentano la vita di una comunità scolastica, insieme ai documenti per i quali è previsto un obbligo di visibilità supplementare (albo);
  
  4. la voce “Didattica” espone l’offerta formativa della scuola, con la descrizione dei percorsi di studio, dei progetti e la possibilità di pubblicare approfondimenti didattici.

A completamento di queste quattro sezioni, il nuovo modello propone un’area riservata, dove il personale scolastico (docenti e personale ATA) può gestire e aggiornare i contenuti di propria pertinenza e usare alcuni semplici servizi online, come la ricezione di circolari che vengono notificate attraverso il sito e per email ai destinatari. Attraverso collegamenti indicati chiaramente, è possibile accedere ad altre piattaforme e servizi ad accesso riservato, come il registro elettronico.


`Val al documento di architettura dell’informazione (ODS 337KB) <https://designers.italia.it/files/resources/modelli/scuole/adotta-il-modello-di-sito-scolastico/definisci-architettura-e-contenuti/Architettura-informazione-sito-scuole.ods>`_

`Vai alla rappresentazione grafica dell'architettura dell'informazione (PDF 27KB) <https://designers.italia.it/files/resources/modelli/scuole/adotta-il-modello-di-sito-scolastico/definisci-architettura-e-contenuti/Alberatura-ModelloScuole-DesignersItalia.pdf>`__


Vocabolari e tassonomie
------------------------

Le tassonomie sono classificazioni gerarchiche di concetti, ovvero delle liste di nomenclature (vocabolari) con cui si possono categorizzare i contenuti del sito. L’uso di tassonomie fornisce contesto ai contenuti e facilita la ricerca di contenuti correlati.

Il documento di architettura presenta i seguenti vocabolari:

- Tipologie delle strutture;
- Tipi di istituto;
- Luoghi;
- Documenti;
- Ruoli delle persone;
- Percorsi e indirizzi di studio;
- Tipi di progetti;
- Le parole della scuola (argomenti tematici).


Struttura delle pagine
--------------------------

Sebbene i componenti e i contenuti delle pagine siano diversi, la struttura principale è in buona parte comune. Tutte le pagine, infatti, sono formate da una intestazione (header), un’area principale (main) e da un’area piè di pagina (footer).

L'**intestazione (header)** è formata da tre componenti:

- l’intestazione iniziale (slim header) che deve contenere a sinistra l’ente di appartenenza (per le scuole, il Ministero dell'Istruzione e del Merito) e a destra il link di accesso all’area personale, con l’etichetta «Accedi». Una volta fatto l’accesso, verrà presentato l’avatar e il nome e cognome della persona autenticata, con la possibilità di accedere al profilo.
- l'intestazione principale (header centrale) deve contenere il nome dell’istituzione, eventualmente preceduta dal logo/stemma, può contenere le icone con il collegamento ai social network dell’ente, e deve contenere il link al motore di ricerca;
- l’intestazione di navigazione (header nav) deve contenere le voci di primo livello della navigazione e può contenere ulteriori collegamenti (ad esempio, a pagine argomento).

L'**area principale (main)** è composta da:

- una intestazione di pagina (ad eccezione dell’homepage, che ne è priva) che presenta le breadcrumb di navigazione, il titolo della pagina e un eventuale sottotitolo o descrizione breve, e gli argomenti con cui è stato taggato il contenuto. Può inoltre contenere la funzione di condivisione della pagina ed un menu che abilita altre azioni (ad esempo «Scarica», «Stampa», «Invia»).
- la sezione con i contenuti principali, navigabili da un indice di pagina posto sulla sinistra.

Il **piè di pagina (footer)** deve contenere obbligatoriamente i contenuti e i collegamenti previsti dalla normativa:

- indirizzo, codice fiscale/partita IVA, contatti (compresa la posta elettronica certificata);
- riferimenti all'amministrazione trasparente;
- l’informativa sul trattamento dei dati personali;
- eventuali note legali;
- la dichiarazione di accessibilità;
- la mappa del sito.

